# Upprop till växtförädling av Sibirisk ärtbuske

Tänk om vi kunde odla stora ärtor på buskar, lika enkelt och med lika liten insats som vi odlar svarta vinbär! Det vill jag åstadkomma tillsammans med er. Det kommer bli ett långt projekt, men som det kinesiska ordspråket säger: Bästa tillfället att plantera ett träd var för 20 år sedan. Det näst bästa är nu.

Inom permakultur har en buske som heter Sibirisk ärtbuske (eller Häckkaragan) blivit i ropet. Det är en kvävefixerande perenn som producerar skidor med små ärtor. Ärtorna innehåller, förutom kolhydrater, ca 36% protein och 12% fett. Det är inte belagt att dom använts som människoföda tidigare, men vissa har ändå börjat äta dom både som färska och kokta. Därför vet vi inget om långtidseffekterna av att äta dessa ärtor, t.ex. om dom innehåller skadliga alkaloider, men det är något som kan utrönas i labbtester.

Första skörden kommer efter 5-8 år enligt alternativ.nu. Det gör att växtförädlingsprocessen kommer att bli mycket längre än för annuella grödor. Genom att ympa unga frösådda plantor på äldre ärtbuskar, och därmed kanske få skörd redan efter två till tre år kan man dock skynda på processen. Det är en metod som Luther Burbank använde i början på 1900-talet för att förädla bl.a. kastanj och valnöt.

När det gäller växtförädlingen så finns flera vägar framåt. Den som jag har tänkt mig är att selektera på störst ärtor, den verkar enklast att genomföra. I ett senare skede tänker jag mig att även antal ärtor, eller totalvikten per skida kan vara lämpliga urvalskriterier. Jag har dock ingen erfarenhet av växtförädling, så jag mottar gärna kommentarer och tips på det här projektet.

Enligt en tidig kommentar från Philipp Weiss från Hälsingbo Skogsträdgård så förädlades våra ärtsorter genom att först förädla bort toxiska ämnen. Det skulle kunna göras genom att man mäter t.ex. alkaloidinnehåll i labbtester, vilket dock skulle kunna bli ganska dyrt. Ett billigare sätt vore att smaka sig till vilka som innehåller mindre alkaloider eftersom nästan alla smakar bittert. Dom olika metoderna utesluter inte varandra så man kan vandra alla vägar samtidigt.

Hur ska då det här projektet gå till? Det jag hade tänkt mig var att en grupp intresserade delar sina utvalda största ärtor varje år, planterar dessa och ympar in dom på en äldre stam när dom är tillräckligt stora. När de ympade grenarna ger skörd selekteras de största ärtorna från dessa osv. Ett sätt att starta projektet skulle kunna vara att alla skickar sina största ärtor från en gammal buske man redan har till mig, så kan jag fördela ut dem till de som är intresserade för att komma igång.

Jag har redan börjat och planterade 10 köpta buskar förra året som jag förhoppningsvis får skörd på om några år. Så vem är med på tåget? Skicka ett mejl till mig så tar vi det där ifrån!
